---
title:  "دوباره شعر جدید اما ..."
---

دوباره شعر جدید اما، برای سوژه‌ی تکراری  
دوباره از سر دلتنگی، دوباره از سر ناچاری  
 
دوباره دامن شعری را، به این مغالطه آلودم  
فرشته‌ها و ستم؟ هیهات! تو پس چگونه ستمکاری؟  
 
من از هوای تو لبریزم، و از هوا و هوس عاری  
هوای شب خفه‌ام کرده، بگو هوای مرا داری  
 
به اولین غزلم سوگند و بغض قبل خداحافظ  
هنوز «عشق» تو در دل هست، به کورچشمی «بیزاری»  
 
سرودنی که خود، آزار است، دلی که پیش خدا زار است  
غمی که بعد تو غمخوار است، و این ردیف خودآزاری  
 
برای دعوی حق الناس، صراط منتظرت هستم  
در این معامله یک بوسه به من هنوز بدهکاری  
 