---
title: "من احترام مرده‌ی یک پیرمردم"
---

من احترام مرده‌ی یک پیرمردم  
من گرمی آغوش آدم‌های سردم  

امید بیماری که درمانی ندارد  
داروی خط آخرم، مفهوم دردم  

آزادی یک مجرمِ در بند مرده  
در خانه‌اش ته‌مانده‌ی مفهوم مردم  

زیبایی عشقم، پس از یک زخم کاری  
رویای فرهادم، که شیرین کرده طردم  

من کل آن چیزی که دیگر نیست هستم  
روزی که هرشب با غروبم در نبردم  

آموختم گاهی فقط باید بگویی:  
هر کار می‌شد، در توانم بود، کردم  
