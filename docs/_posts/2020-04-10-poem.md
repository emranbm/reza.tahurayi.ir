---
title: "دستخوش"
---

واقعا جای دستخوش دارد دم به دم هی دم از ستم بزنی  
حق مردم به گردنت باشد، دائم از «انتظار» دم بزنی  

در زمین نیمه‌های شعبان‌ماه گل بکاری برای مقدم او  
در زمینی که جزو اوقاف است، باقی ماه‌ها قدم بزنی  

تنت از پول رانت فربه شود، پول امضا بگیری از ملت  
با همان پول، نذر آقاجان، تا سحر هی حلیم هم بزنی  

وام تولید را بگیری و بعد همه را خرج واردات کنی  
به تمام خلایق دنیا، جز خودت انگ متهم بزنی  

دسته‌گل‌های پاک بی‌کس را با خطایی به خانه بفرستی  
پسرت دسته‌گل به آب دهد، بر خطاهای او قلم بزنی  

هر شب جمعه جمکران بروی، دم بگیری «بیا امام زمان»  
با زبانت همیشه خنجر در قلب افراد محترم بزنی  

وارث عدل حیدری! تو فقط می‌توانی به دادمان برسی  
از دورویی نجاتمان بدهی، خط بطلان به روی غم بزنی  
