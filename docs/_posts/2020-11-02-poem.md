---
title:  "آه آن نگاه معجزه‌آسا دروغ گفت"
---

آه آن نگاه معجزه‌آسا دروغ گفت  
از صبح عاشقانه‌ی فردا دروغ گفت  
 
جز مهر و جز وفا که گناهی نداشتیم  
هرکس نوشت رسم وفا را دروغ گفت  
 
با «فجر کاذبی» که طلوعی نمی‌کند  
خورشید هم به مردم دنیا دروغ گفت  
 
گمگشته یوسفی که به این خانه برنگشت  
تفسیر فال ما - شب یلدا - دروغ گفت  
 
وقتی تمام شهر رقیبان من شدند  
قدیس و شیخ و تارک دنیا دروغ گفت  
 
بر سنگ قبر من بنویسید کشته شد  
وقتی شنید دلبر شیدا دروغ گفت  
 
دنیا به کام اهل صداقت نبود و نیست  
پس پیشکش به هرکه در اینجا دروغ گفت  
