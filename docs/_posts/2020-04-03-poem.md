---
title: "بغضی به ژرفای زمین"
---

بغضی به ژرفای زمین در من، صبری به پهنای زمان در تو  
در من لبان تشنه‌ی ساحل، دریای موج بی‌کران در تو  

با لحن داوودی مسیحاوار، جان داده‌ای اشعار بی‌جان را  
اهل کدام آیین زیبایی؟ مجموعه‌ی پیغمبران در تو  

حلوای مشکی‌پوش ترکستان، قطاب شکّرشکّن یزدی  
چای از لبانت قند میگیرد، ای مزه‌ی شیرین‌بیان در تو  

با هر کتابی فال می‌گیرم، تنها جواب فال من هستی  
من «حافظ» هر آیه‌ات هستم، ای کل آیات جهان در تو  

کوه محبت شانه‌هایت کو؟ تا گریه‌گاه ابر من باشی  
تا چون بهاران گل دهد این بار، رویای عشقی جاودان در تو

---
بیت آخر از اردلان سرافراز الهام گرفته شده است:  
بغض سرگردان ابرم، قله‌ی آرامشم تو  
شانه‌هایت را برای گریه کردن دوست دارم

