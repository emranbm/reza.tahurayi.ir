---
title:  "ظاهرا آدم شدن اینقدرها هم ساده نیست"
---

ظاهرا آدم شدن اینقدرها هم ساده نیست  
آدمیت درّ نایاب است و در سجاده نیست  

هرکسی را قدر و قیمت، پوزه‌بندی از طلاست  
وقت صحبت لاجرم آزاد هست، آزاده نیست  

کارنشناسان پرگو را به محتاجان چه کار؟  
درد محرومان کشیدن، کار آقازاده نیست  

در فریبستان دنیایی که مرکب راکب است  
هرکه صاحب اسب شد، از اصل هم افتاده نیست!  

پند ناصح گوش کن! چون نقش انگشتر نشد  
لعل زیبایی که او را طاقت سنباده نیست  

آنکه قلبش را شکستی جان‌فدایت بود و هست  
سر برایت می‌دهد، اما دگر دلداده نیست  
